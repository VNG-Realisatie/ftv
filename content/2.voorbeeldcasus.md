---
title: Voorbeeld milieuzone
weight: 20
---

# Voorbeeldcasus: milieuzone

## Handhaving milieuzone met kentekenherkenning

Niet elk voertuig mag een milieuzone inrijden. Of een voertuig toegang heeft, hangt af van de regels. 
Zo mogen bijvoorbeeld alleen dieselcampers van bewoners de milieuzone in, die van anderen niet. 
De gemeente gebruikt camera’s en databronnen om te controleren of een voertuig terecht toegang heeft.

### Wat gebeurt er?

Camera’s registreren een kenteken bij de milieuzone. De gemeente vraagt
vervolgens gegevens op bij:

- de Rijksdienst voor het Wegverkeer (RDW): welke categorie en
  emissieklasse heeft het voertuig en wat is het BSN van de
  kentekenhouder?
- de Rijksdienst voor Identiteitsgegevens (RvIG): in welke gemeente is de
  kentekenhouder ingeschreven?
  
De combinatie van de gegevens bepaalt of er een boete volgt.

### Wat zijn de toegangsregels?

FTV gaat over toegangsregels. In dit geval zijn dat bijvoorbeeld:

- Alleen gemeenten die een ‘Besluit milieuzones’ hebben aangenomen, mogen deze gegevens opvragen
- Het opvragen bij RDW en RvIG mag alleen gebeuren vanaf een computer van zo'n gemeente
- Vraag alleen de woonplaats op als uit de categorie en emissieklasse blijkt dat het om een dieselcamper gaat
- Vraag alleen de persoonsgegevens op als blijkt dat een boete uitgeschreven moet worden
- Wis direct alle gegevens die niet nodig zijn voor het innen van een boete.
- Houd een logboek bij van alle opvragingen.

### Wat regelt FTV? ###

Alle partijen, hier de gemeentes, RDW en RvIG, hebben eigen software voor gegevensuitwisseling. 
En dus ook eigen systemen om toegang te controleren. Dat willen we ook toelaten, want autonomie is belangrijk. 
Maar tegelijkertijd is het zonde als elk voor zich gaat uitzoeken hoe deze regels ingebouwd en gehandhaafd moeten worden.
FTV schrijft een methodiek voor waarbij de regels op een standaardmanier opgeschreven, beheerd en gelogd worden.
De verschillende systemen voeren de regels alleen uit, en ook dat op een standaardmanier.

De voordelen:

- **Schaalbaar**. Als een nieuwe gemeente aansluit, dan zijn de regels direct duidelijk en inzetbaar. Zonder hoge kosten, en zonder impact op RDW of RvIG.
- **Flexibel**. Als de regels veranderen, bijvoorbeeld oudere campers op benzine gaan ook onder de regeling vallen, dan is een centrale
aanpassing voldoende.
- **Traceerbaar**. Als later navraag gedaan wordt over waarom een auto eerder wel of niet is beboet, dan is de historie van regels 
en gegevens beschikbaar als onderbouwing. Alles volgens AVG en andere privacyrichtlijnen.
- **Onafhankelijk**. Hetzelfde systeem is inzetbaar voor de uitwisseling met RDW en RvIG. Ontwikkelaars en beheerders hoeven maar met een systeem te leren werken.

