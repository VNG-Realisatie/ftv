---
Title: Werkgebied
weight: 10
---

# Werkgebied 

Voordat we verder gaan is het goed vast te stellen wat precies het onderwerp is; wat is het waar we een standaardwerkwijze voor zoeken.

## 1. Toegangsverlening

Toegangsverlening, of autorisatie, is in beginsel de vraag of iemand een handeling mag uitvoeren op iets. 
De gangbare IT-terminologie hierbij is 'subject' voor 'iemand', 'actie' voor 'handeling' en 'resource' voor 'iets'.
(zie [lock/unlock documentatie](https://kadaster-labs.github.io/lock-unlock-docs/afscherming/autorisatie/) voor een uitgebreidere uitleg).

![Toegangsverlening diagram](/images/2.1toegangsverlening.png)

Het **subject** vaststellen is de taak van identificatie en authenticatie, en resulteert in de aanduiding van een rechts- of natuurlijk persoon, met daarbij
attributen zoals rollen, afdelingen, verifieerbare verklaringen, etc.

De **actie** is de handeling de gevraagd wordt, in termen van data een 'verwerking'. '[Verwerken](https://www.autoriteitpersoonsgegevens.nl/themas/basis-avg/privacy-en-persoonsgegevens/verwerken-van-persoonsgegevens)' is hier zo breed als in de AVG: bekijken, vastleggen, 
wijzigen, doorsturen, verwijderen en nog veel meer.

De **resource** is een breed begrip dat kan verwijzen naar bepaalde gegevens (bv 'persoonsgegevens' of 'geboortedatum'), maar ook afgeleide informatie
('meerderjarig jan/nee') of hele diensten ('de basisregistratie personen')

De **regels** beschrijven wat er mag. Deze regels zijn afgesproken tussen partijen in de vorm van een overeenkomst of wet.
In onze context hebben we het over regels die dusdanig concreet vastgesteld zijn dat ze geautomatiseerd kunnen worden toegepast.

De **context** is term voor de dynamische omgeving waarbinnen het verzoek plaats vindt. Daaronder vallen bijvoorbeeld de datum en tijd, 
de geografische locatie, gegevens over het apparaat, etc.

**Toegang** is vervolgens het proces dat op basis van deze gegevens beslist of en hoeveel toegang verleend wordt,
en of er voorwaarden aan verbonden zijn.

### Voorbeeld

Een voorbeeld:

- **subject** 'Medewerker X van gemeente Stijns' wil 
- **actie** 'raadplegen persoonsgegevens' doen op 
- **resource** 'bsn 123456789 uit basisregistratie personen' in
- **context** 'vanaf ip-adres X op locatie Y`
- de **regels** zijn:
  - het subject moet verbonden zijn met een geldig certificaat
  - het subject moet werkzaam zijn bij de afdeling burgerzaken
  - de resource moet ingezetene zijn van een gemeente waar het subject werkzaam is
  - de resource moet geen afgeschermde identiteit zijn

## 2. Filtering of dataminimalisatie

Niet alle regels geven vooraf een eenduidig 'Ja' of 'Nee'. In het voorbeeld hierboven geven de eerste twee regels dat wel,
maar de andere twee regels kunnen pas uitgevoerd worden als de gegevens van de resource bekend zijn.

We onderkenning hierbij de volgende afschermingspatronen [(zie ook lock/unlock)](https://kadaster-labs.github.io/lock-unlock-docs/afscherming/afschermingspatronen/):
1. Verticale subsets: het beperken van de attributen van een object. In termen van tabellen zijn dat de kolommen, de velden in een database. 
Een medewerker burgerzaken mag wel de adresgegevens zien, maar niet het inkomen.
2. Horizontale subsets: beperking op de objecten zelf, oftewel de rijen van een tabel of de records in een database.
In ons voorbeeld de beperking op inzage van gegevens tot ingezetene van de eigen gemeente.
3. Richting: het beperken van de wijze van zoeken. Een baliemedewerker mag wel opzoeken wie de eigenaar is van een pand,
maar niet welke panden die persoon nog meer bezit.
![Patronen diagram 1](/images/2.1patronen1.png)
![Patronen diagram 2](/images/2.1patronen2.png)

Deze beperkingen van toegang worden ook wel [dataminimalisatie](https://www.autoriteitpersoonsgegevens.nl/themas/basis-avg/avg-algemeen/de-avg-in-het-kort#:~:text=Dataminimalisatie) genoemd.

## 3. Verantwoordelijkheden

In het Nederlandse overheidslandschap zijn een aantal verantwoordelijkheden bij gegevensuitwisseling expliciet van belang om te benoemen.

![Verantwoordelijkheden diagram](/images/2.1verantwoordelijkheden.png)

### Toegangscontrole

In een klassieke API-uitwisseling is het vaak de aanbieder die controleert of een afnemer wel mag wat hij vraagt.
Denk aan een commerciële dienst waarbij de aanbieder controleert of er wel betaald is voor een dienst.

Bij de gegevensuitwisseling bij de overheid ligt dat anders: de afnemer moet vooraf controleren of de persoon of het systeem
een vraag terecht stelt. Alleen de afnemer weet namelijk waarom de vraag gesteld wordt (de doelbinding) en de grond waarop de persoon het recht
om de vraag te stellen ontleent (de grondslag). De aanbieder mag erop vertrouwen dat deze controles zijn uitgevoerd.

De aanbieder moet daarna nog wel de verklaringen verifiëren, en eventuele aanvullende filtering doen,
maar hoeft juridisch geen verantwoording af te leggen over het gebruik.

### Dataminimalisatie 

Dataminimalisatie is een van de basisprincipes van de AVG en een doelstelling in de GDI en stelt dat alleen strikt noodzakelijke gegevens mogen uitgewisseld.
Dit is een gedeelde verantwoordelijkheid van afnemende en aanbiedende partijen.
- Aanbieders moeten de mogelijkheid bieden om gericht te vragen. Als er alleen een dienst is om alle persoonsgegevens op
  te halen, dan zal de afnemer die alleen adressen wil zien te veel gegevens krijgen.
- Afnemers moeten de dienst gebruiken die het minimale biedt om het doel te bereiken.

### Logging

Afnemers en aanbieders dienen een logboek bij te houden van alle verwerkingen.
Daarin staan, naast tijdstip, persoon, systeem e.d., ook de eerder genoemde doelbinding en grondslag vermeld. Daarmee
kunnen achteraf controles uitgevoerd worden, geautomatiseerd of handmatig, incidenteel of structureel.

Daarnaast is er de verplichting tot transactielogging. Transactielogs bevatten de technische details van de berichtverzending, de envelop,
maar niet de inhoud. Transactielogs bevatten ook niet toegestane verwerkingsverzoeken, en worden gebruikt om verwerkingenlogging van
aanbieder en afnemer aan elkaar te koppelen.

Transactielogging valt binnen de scope van het project toegangsverlening; logboek dataverwerking is een apart project met een aparte standaard.

