---
Title: Definities
weight: 20
---

# Definities 

Voordat we verder gaan is het goed vast te stellen wat precies het onderwerp is; wat hetgene is waar we een standaard voor zoeken.

## Toegangsverlening

Toegangsverlening, of autorisatie, is in beginsel de vraag of iemand iets mag. 
De gangbare IT-terminologie hierbij is 'subject' voor 'iemand', en 'resource' voor 'iets'.
(zie [lock/unlock documentatie](https://kadaster-labs.github.io/lock-unlock-docs/afscherming/autorisatie/) voor een uitgebreidere uitleg).
![2.2toegangverlening.png](/images/2.2toegangverlening.png)
Het **subject** vaststellen is de taak van identificatie en authenticatie, en resulteert in de aanduiding van een persoon en/of rollen.
Of de toegang gekoppeld is aan een persoon, rol of allebei hangt af van de afspraak die er rondom een specifieke koppeling gemaakt is.

De **resource** is een breed begrip dat niet alleen naar bepaalde gegevens verwijst, maar ook naar de handeling daarop, 
of naar functies die niet directe gegevens opleveren, maar afgeleide waarden of het resultaat van een vergelijking.
De term '[verwerken](https://www.autoriteitpersoonsgegevens.nl/themas/basis-avg/privacy-en-persoonsgegevens/verwerken-van-persoonsgegevens)' uit de AVG is een goede analogie. Hier valt naast bekijken ook verzamelen, vastleggen, wijzigen, doorsturen, verwijderen 
en nog veel meer onder.

## Federatieve toegangsverlening

In een klassieke API-uitwisseling stuurt de aanvrager bij de vraag aan de resource een identificatie mee van het subject, 
en bepaalt de aanbieder aan de hand van die combinatie de regels. De regels worden dus vastgelegd en gecontroleerd door de aanbieder. 
Dit vereist dat aanbieder en afnemer dezelfde aanduiding gebruiken voor subject, dus dezelfde lijsten met personen en rollen. 
Partijen moeten elkaar kennen voordat gegevens uitgewisseld kunnen worden.

In een federatief stelsel werkt dit net anders. Het subject heeft een wallet met daarin zogenaamde verifieerbare verklaringen, 
en de aanbieder kan deze verklaringen verifiëren bij een vertrouwde derde partij. De aanbieder hoeft het subject niet te kennen;
de verklaringen zijn voldoende om de toegang te bepalen. De verklaringen zijn in zekere zin de vervanging van de rol. 

## Toegangsregels

Toegangsregels beschrijven wat er mag. Deze regels zijn afgesproken tussen partijen in de vorm van een overeenkomst of contract.
In onze context hebben we het over regels die dusdanig concreet vastgesteld zijn dat ze geautomatiseerd kunnen worden toegepast.

We onderkenning hierbij de volgende [afschermingspatronen](https://kadaster-labs.github.io/lock-unlock-docs/afscherming/afschermingspatronen/):
1. Verticale subsets: het beperken van de attributen van een object. In termen van tabellen zijn dat de kolommen, de velden in een database. 
Een medewerker burgerzaken mag wel de adresgegevens zien, maar niet het inkomen.
2. Horizontale subsets: beperking op de objecten zelf, oftewel de rijen van een tabel of de records in een database.
Een gemeente mag alleen wijzigingen doorvoeren van burgers die in de eigen gemeente staan geregistreerd.
3. Richting: het beperken van de wijze van zoeken. Een baliemedewerker mag wel opzoeken wie de eigenaar is van een pand,
maar niet welke panden die persoon nog meer bezit.
![2.2patronen1.png](/images/2.2patronen1.png)
![2.2patronen2.png](/images/2.2patronen2.png)
## Verantwoordelijkheden

Wie wat doet, is een kwestie van afspraken; de theorie of methodieken schrijven hier in principe niets over voor. 
Hieronder bekijken we van een aantal verantwoordelijkheden waar ze moeten liggen in onze context.

### Controle toegangsrecht
In een klassieke API-uitwisseling is het vaak alleen de aanbieder die controleert of een afnemer wel mag wat hij vraagt.
Denk aan een commerciële dienst waarbij de aanbieder controleert of er wel betaald is en de afnemer maar raal mag vragen. 

Bij de gegevensuitwisseling bij de overheid ligt dat qua verantwoordelijkheid anders: de afnemer moet vooraf controleren of de persoon of het systeem 
een vraag terecht stelt. Alleen de afnemer weet namelijk waarom de vraag gesteld wordt (de doelbinding) en de grond waarop de persoon het recht 
om de vraag te stellen ontleent (de grondslag). De aanbieder mag erop vertrouwen dat deze controles zijn uitgevoerd.

De aanbieder moet daarna nog wel de verklaringen verifiëren, en eventuele aanvullende filtering doen als dat zo is afgesproken,
maar hoeft juridisch geen verantwoording af te leggen over het gebruik.

### Dataminimalisatie
Een ander principe is dat van [dataminimalisatie](https://www.autoriteitpersoonsgegevens.nl/themas/basis-avg/avg-algemeen/de-avg-in-het-kort#:~:text=Dataminimalisatie), een van de basisprincipes van de AVG en doelstelling in de GDI.
Dat stelt dat alleen de gegevens die strikt noodzakelijk zijn worden uitgewisseld. Dit is een verantwoordelijkheid van 
beide partijen. 
- De aanbieder moet de mogelijkheid bieden om gericht te vragen. Als er alleen een dienst is om alle persoonsgegevens op 
te halen, dan zal de afnemer die alleen adressen wil zien te veel gegevens krijgen. 
- De afnemer moet de dienst gebruiken die het minimale biedt om het doel te bereiken.

### Logging

Een andere verantwoordelijkheid in de overheidsregels is dat de afnemer een logboek moet bijhouden van alle verwerkingen.
Daarin staan, naast tijdstip, persoon, systeem e.d., ook de eerder genoemde doelbinding en grondslag vermeld. Daarmee
kunnen achteraf controles/audits uitgevoerd worden, geautomatiseerd of handmatig, incidenteel of structureel.

Dit staat nog los van de transactielogging. Dat is een verantwoordelijkheid op transportniveau, los van toegangsverlening,
waarin de technische details van de berichtverzending, de envelop, staan.
