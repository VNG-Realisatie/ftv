---
Title: Definities
weight: 10
---

# Definities

Voordat we verder gaan is het goed vast te stellen wat precies het onderwerp is;
wat is het waar we een standaardwerkwijze voor zoeken?

## 1. Toegangsverlening

Toegangsverlening, ook wel autorisatie, is in beginsel de vraag of iemand een handeling mag uitvoeren op iets.
De gangbare IT-terminologie hierbij is 'subject' voor 'iemand', 'actie' voor 'handeling' en 'resource' voor 'iets'.
(zie [lock/unlock documentatie](https://kadaster-labs.github.io/lock-unlock-docs/afscherming/autorisatie/) voor een uitgebreidere uitleg).

![Toegangsverlening diagram](/ftv/images/2.1toegangsverlening.png)

Het **subject** vaststellen is de taak van identificatie en authenticatie, en resulteert in de aanduiding van een rechts- of natuurlijk persoon, met daarbij
attributen zoals rollen, afdelingen, verifieerbare verklaringen, etc.

De **actie** is de handeling de gevraagd wordt, in termen van data een 'verwerking'. '[Verwerken](https://www.autoriteitpersoonsgegevens.nl/themas/basis-avg/privacy-en-persoonsgegevens/verwerken-van-persoonsgegevens)' is hier zo breed als in de AVG: bekijken, vastleggen,
wijzigen, doorsturen, verwijderen en nog veel meer.

De **resource** is een breed begrip dat kan verwijzen naar bepaalde gegevens (bv 'persoonsgegevens' of 'geboortedatum'), maar ook afgeleide informatie
('meerderjarig jan/nee') of hele diensten ('de basisregistratie personen')

De **regels** beschrijven wat er mag. Deze regels zijn afgesproken tussen partijen in de vorm van een overeenkomst of wet.
In onze context hebben we het over regels die dusdanig concreet vastgesteld zijn dat ze geautomatiseerd kunnen worden toegepast.

De **context** is een term voor de dynamische omgeving waarbinnen het verzoek plaats vindt. Daaronder vallen bijvoorbeeld de datum en tijd,
de geografische locatie, gegevens over het apparaat, etc.

**Toegang** is vervolgens het proces dat op basis van deze gegevens beslist of en hoeveel toegang verleend wordt,
en of er voorwaarden aan verbonden zijn.

Een voorbeeld:

- **subject** 'Medewerker X van gemeente Stijns' wil
- **actie** 'raadplegen persoonsgegevens' doen op
- **resource** 'woonadres van bsn 123456789 uit basisregistratie personen' in
- **context** 'vanaf ip-adres Y op locatie Z`
- de **regels** zijn:
    - het subject moet verbonden zijn met een geldig certificaat
    - het subject moet werkzaam zijn bij de afdeling burgerzaken
    - de resource moet ingezetene zijn van een gemeente waar het subject werkzaam is
    - de resource moet geen afgeschermde identiteit zijn

## 2. Dataminimalisatie

Dataminimalisatie (ook wel filtering genoemd) is een van de basisprincipes van de [AVG](https://www.autoriteitpersoonsgegevens.nl/themas/basis-avg/avg-algemeen/de-avg-in-het-kort#:~:text=Dataminimalisatie) , en een doelstelling van de GDI.
Dataminimalisatie stelt dat alleen strikt noodzakelijke gegevens mogen uitgewisseld.

We onderscheiden de volgende patronen [(zie ook lock/unlock)](https://kadaster-labs.github.io/lock-unlock-docs/afscherming/afschermingspatronen/):

1. Verticale subset: het beperken van de uitkomst aan de hand van eigenschappen van een resource.
   In termen van tabellen zijn dat de kolommen, in termen van een database zijn dat de velden.
   Bijvoorbeeld: Een medewerker burgerzaken mag wel de adresgegevens zien, maar niet het inkomen.
2. Horizontale subset: beperking op de resource zelf, oftewel de rijen van een tabel of de records in een database.
   In ons voorbeeld de beperking op inzage van gegevens tot ingezetene van de eigen gemeente.
3. Richting: het beperken van de richting van zoeken. Een baliemedewerker mag wel opzoeken wie de eigenaar is van een pand,
   maar niet welke panden die persoon nog meer bezit.

![Patronen diagram 1](/ftv/images/2.1patronen1.png)

![Patronen diagram 2](/ftv/images/2.1patronen2.png)

Dataminimalisatie is een gedeelde verantwoordelijkheid van afnemende en aanbiedende partijen.

- Aanbieders moeten de mogelijkheid bieden om gericht te vragen. Als er alleen een dienst is om alle persoonsgegevens op
  te halen, dan zal de afnemer die alleen adressen wil zien te veel gegevens krijgen.
- Afnemers moeten de dienst gebruiken die het minimaal nodige biedt om het doel te bereiken.

## 3.Logging

Logging is het vastleggen van gebeurtenissen in een logboek. We onderscheiden in deze context drie niveaus van logging:

**1. Logboek dataverwerkingen**

Hierin worden de verwerkingen in de AVG-zin bijgehouden. Een toepassing van dit logboek is dat de burger inzicht kan krijgen
in wie wat.

Bijvoorbeeld: De gemeente Utrecht heeft het inkomen van persoon X ingezien om een aanvraag huurtoeslag te beoordelen.

**2. Toegangslogging**

Dit registreert elke beslissing om al dan niet toegang te verlenen. Doel is om (achteraf) verantwoording te kunnen afleggen
aan de aanbieder en toezichthouder waarom een beslissing zo genomen is, bijvoorbeeld in het kader van een audit.

In het voorbeeld: medewerker X heeft geen toegang gekregen tot de inkomensgegevens van BSN Y omdat niet aan regel Z is voldaan.

**3. Transactielogging**

Hierin staat elk verwerkingsverzoek. Dit is alleen de envelop, niet de inhoud.

Bijvoorbeeld: Systeem X heeft op 04/05 om 12:45 verbinding gemaakt met systeem Y op basis van certificaat Z en contract A.

## 3. Verantwoordelijkheden

In een vertrouwensnetwerk zijn de volgende verantwoordelijkheden bij gegevensuitwisseling expliciet van belang om te benoemen.

![Verantwoordelijkheden diagram](/ftv/images/2.1verantwoordelijkheden.png)

## 4.Vertrouwensnetwerk

Een vertrouwensnetwerk is een manier van samenwerken waarin de controle deels verplaatst wordt van aanbieder naar afnemer.

In een klassieke API-uitwisseling is het vaak de aanbieder die controleert of een afnemer wel mag wat hij vraagt.
Denk aan een commerciële dienst waarbij de aanbieder controleert of er wel betaald is voor een dienst.

Bij de gegevensuitwisseling in een vertrouwensnetwerk ligt dat anders: de afnemer moet vooraf controleren of de persoon of het systeem
een vraag terecht stelt. Alleen de afnemer weet namelijk waarom de vraag gesteld wordt (de doelbinding) en de grond waarop de persoon het recht
om de vraag te stellen ontleent (de grondslag). De aanbieder mag erop vertrouwen dat deze controles zijn uitgevoerd.

De aanbieder moet controleren of de aanvraag binnen de overeenkomst tussen de partijen valt, de verklaringen verifiëren, en eventuele aanvullende filtering doen,
maar hoeft verder juridisch geen verantwoording af te leggen over elke specifieke verwerking tussen partijen.



