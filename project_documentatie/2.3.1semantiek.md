# Toegangsverlening en semantiek

## Datamodellen
Toegangsregels zullen opgesteld worden volgens een of meerdere standaarden.
Ongeacht de gekozen standaard zullen de regels bestaan uit velden, functies en constanten. 
Neem als voorbeeld de regel 'de leeftijd moet minstens 18 zijn'. 
De functies ('minstens') en constanten ('18') worden door de standaard bepaald, en de velden ('leeftijd') komen uit het domein 
waarover de regels gaan. In dit voorbeeld is 'leeftijd' een veld dat in een persoonsregistratie bepaald kan worden uit de
geboortedatum en de huidige datum. Welke velden er bestaan wordt in een datamodel beschreven.

In een niet-federatief stelsel worden toegangsregels niet uitgewisseld, en is er geen noodzaak om een gedeeld model te
hebben van de velden. Maar in een federatief stelsel worden toegangsregels door beide partijen geautomatiseerd gelezen, 
en is een gedeeld datamodel noodzakelijk om de betekenis van de velden expliciet te maken.

_Kanttekeningen_

- Het lijkt voor de hand te liggen om voor de gegevens zelf en voor de toegangsregels op die gegevens hetzelfde model te gebruiken,
maar dat hoeft niet. Als er op een bestaande koppeling verbeterde toegangsverlening wordt geplaatst, hoeft het gegevensdeel van
de koppeling niet noodzakelijk aangepast te worden.
- Ook zo lijkt het voor de hand te liggen dat er &eacute;&eacute;n bestand/bron is van de toegangsregels, die beide partijen gebruiken.
Immers, als beiden uit dezelfde bron hun regels halen, dan is er zekerheid dat ze dezelfde regels hanteren. 
Ook dit hoeft niet per se: het is voldoende dat er een methode is om vast te stellen dat dezelfde regels gehanteerd zijn,
bijvoorbeeld dat ze dezelfde versie gebruikt hebben.

## Linked Data
Een moderne zienswijze op semantiek van gegevens is het semantische web of [Linked Data](https://en.wikipedia.org/wiki/Linked_data). 
Door metadata toe te voegen aan de gegevensbronnen, en vervolgens die bronnen aan elkaar te koppelen, ontstaat een grotere
samenhangende set gegevens, een dataset. Er zijn eenduidige standaarden voor de manier van metadata specificeren 
([RDF](https://en.wikipedia.org/wiki/Resource_Description_Framework)), 
welke metadata er minimaal moet zijn ([DCAT](https://en.wikipedia.org/wiki/Data_Catalog_Vocabulary)), 
en voor koppelingen ([URI's](https://en.wikipedia.org/wiki/Uniform_Resource_Identifier)). Ook voor het doorzoeken van de ontstane dataset
zijn standaarden ([GraphQL](https://en.wikipedia.org/wiki/GraphQL)).

De Nederlandse overheid heeft deze methodiek omarmd in haar beleid over [Open Data](https://data.overheid.nl/ondersteuning/open-data/beleid),
en een eigen catalogus [DCAT-DONL](https://docs.datacommunities.nl/data-overheid-nl-documentatie/dcat/dcat-ap-donl).
Ook het stelsel van basisregistraties heeft een overkoepelend datamodel gedefinieerd en 
[beschikbaar gesteld](https://stelselvanbasisregistraties.nl/details/DATASET/STCdata).

Het stelselmodel biedt kansen om de velden van toegangsregels uit te drukken zonder een nieuw datamodel of methodiek te introduceren.
Daarbij is het goed om te beseffen dat de koppelingen zelf niet per se gebruik hoeven te maken van dit datamodel;
dit zou federatieve toegangsverlening afhankelijk maken van ingrijpende aanpassingen aan de koppelingen zelf.

> Open onderzoek: in hoeverre heeft Linked Data iets te bieden aan FTV? Of zijn het aparte onderwerpen?

> Door naar [PBAC](2.3.2federatief_pbac.md) 